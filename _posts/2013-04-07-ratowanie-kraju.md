---
layout: blogpost
title: Ratowanie kraju
image: /img/godlo.jpg
---

## Każdy ma własne zdanie

Polityka naszego kraju zawsze wywołuje burzę emocji i powódź opinii. Zwykle ze skutkiem ... żadnym.

Żadnym pozytywnym, w każdym razie. Niestety.

Bo okazuje się, że każdy doskonale "wie" co jest "nie tak", czyja to wina, która partia doprowadza kraj do ruiny, itd.

Nawet bardzo inteligentni ludzie odkładają wyuczoną rzetelność niezbędną w dziedzinach ścisłych, dołączając się. Zupełnie jakby do stworzenia dobrobytu wystarczała wyłącznie niespójną krytyką nie mającą żadnego uzasadnienia w konkretnych faktach lub liczbach.

Nie ma co się dziwić - zarówno media jak i politycy dbają o własne interesy. Na szkodę wszystkich pozostałych.

## Pogadajmy o pogodzie ...

W gronie Polaków nie trzeba długo czekać na zażartą polemikę - o sytuacji do jakiej dopuścił rząd/partia/premier czy inny "winowajca dnia", odpowiedzialny za tą czy inną reformę, ustawę, itd. Jałowa dyskusja, popsuta atmosfera, a argumentów brak.

I to dopóki któraś ze stron nie przypomni sobie o opcji "wyjazd za granicę" po czym rozmowa się często kończy. Bo ciężko o kontrargumenty gdy ktoś wyjeżdża z najcięższymi działami.


## Moja wina...

Od razu mówię - nie mam żadnej recepty jak z Polski zbudować istny raj.

Jestem niekompetentny, nie interesuję się w ogóle polityką, partiami, kto tam co powiedział, obiecał, zrobił, itd. Nigdy nie głosowałem i nie zamierzam.

Już słyszę oburzenie na temat co ja powinienem ...

Za to pretensje o sytuacje w kraju mam tylko do siebie. Nie jestem historykiem, ekonomem, socjologiem, psychologiem, politykiem, prawnikiem, sędzią, politologiem, pisarzem, mistrzem retoryki, urzędnikiem, itd. Nie znam się na zarządzaniu szkołami, NFZ, ZUS, US, budowie dróg, ochronie środowiska, administracji publicznej, projektowaniu ustaw, przygotowywaniu kampanii wyborczej, itd.

Czy z niewiedzy czy zaniedbania - jako obywatel jestem współodpowiedzialny za los innych obywateli - i dlatego jestem wdzięczny tym, co dzielą się tą odpowiedzialnością i wykonują robotę za mnie (a ja mogę koncentrować się na innej specjalizacji). W każdym zawodzie jest ciężko być wybitnym - i nie zawsze wychodzi. A jeśli już, to po wielu latach.

W rządzie są ludzie złośliwi i złodzieje - a na pewno też są ludzie życzliwi i chętni do pomocy. Zatem zauważanie tylko tych pierwszych to raczej braku obiektywizmu i poglądach oderwanych od rzeczywistości.

Rozumiem też, że zawód polityka to jeden z najbardziej niewdzięcznych zawodów. Bardziej niż adwokat czy policjant. Powszechnie powodów do dumy mają niewiele - a każda nowa aktywna polityczna osoba startuje z pozycji przegranej.

Oczywiście, nie znaczy to, że powinni móc bezkarnie rozwalać gospodarkę i pogarszać warunki życia. Niemniej ... kim jestem, aby rzucać takie oskarżenia bezpodstawnie? A jeśli miałbym takie podstawy i dowody - to moim obywatelskim obowiązkiem byłoby dochodzenie sprawiedliwości drogą sądową, zgodną z prawem.

Morderca nie jest mordercą, dopóki się tego nie udowodni lub sam nie przyzna się szczerze. Nikt z nas nie chciałby zostać zesłany na Sybir za to, że komuś podpadliśmy, prawda? A tak kiedyś się działo. Nie rozumiem, czemu ma służyć podobna intencja wobec innych.

Więc, jeśli ktoś chce mnie rozliczać z mojego obowiązku obywatelskiego (np. że nie głosuje lub nie interesuję się polityką) ... to najpierw niech się rozliczy z własnego obowiązku obywatelskiego - w pełnym zakresie. A nie tylko oglądanie kampanii wyborczej, głosowanie raz na kilka lat, zrzekania się całej faktycznej odpowiedzialności i stękania jak jest źle i komu ściąć głowę.


## Skąd te emocje?

Zmiany na lepsze wymagają: sprawnego działania osiągającego specyficzny cel.

A mamy narzekanie zamiast analizy, krytykę zamiast wniosków, pretensje zamiast listy kroków do celu, złość zamiast planu, oskarżenia bez dowodów, naśmiewanie zamiast wyrozumiałość, wyrzuty zamiast wdzięczności, gadanie zastępuje zdobywanie wiedzy, wymienianie krzywd zastępuje branie odpowiedzialności ...

... czyli de facto chęć ulżenia sobie, uzewnętrznienia własnych frustracji, podzielenia się poglądami, radzenie sobie z samotnością poprzez szukanie wspólnego powodu do biadolenia czy agresji ... i poniżanie innych, aby zwiększyć poczucie własnej wartości. Rozumiem te potrzeby, choć ani nie pochwalam, ani nie rozumiem czemu je przykrywać udawaną troską o społeczeństwo.

Na pewno żaden inżynier nie chciałby, aby jakiś urzędnik z fantazjami mu szczegółowo wyznaczał jak zdobywać wiedzę, pracować, co robi nie tak (zdaniem urzędnika), itd. Jak to mówią - "nie rób drugiemu, co Tobie niemiłe".

W każdym razie - postawa niegodna trzeźwo myślącego inżyniera faktycznie troszczącego się o interes narodu. A przynajmniej trzeba się dobrze znać.


## Straciliśmy głowy

A jak do tego doszło, że myślenie analityczne zostało zastąpione powszechnie powtarzanym bełkotem?

Proste: media i polityka.

Media - bo szukają sensacji. Z utraconych dwóch milionów złotych potrafią zrobić skandal, natomiast nieproporcjonalna utrata dziesiątek MILIARDÓW to słaby temat na artykuł. Powoduje to dwie rzeczy - ludzie tracą poczucie proporcji (np. narzekają na drobne podatki gminne) i koncentrują się na sensacyjnych ... pierdołach.

A polityka? Mało kto rozumie na czym to polega. Proponuję zajrzeć chociażby do [Wikipedii](http://pl.wikipedia.org/wiki/Polityka). Polityka nie jest od tego, aby stawiać czoło wyzwaniom gospodarczym, tylko ... jest to sztuka bycia wybieranym! A jak to działa? Proste - politycy i partie mówią to, co się ludziom podoba - czy w to wierzą, czy robią inaczej, czy nie - to nieistotne.

Polityka powoduje, że ludzie koncentrują się na tym kto co mówi (co zależy tylko od tego, co może przyciągnąć więcej wyborców) zamiast co faktycznie można zrobić w kraju bez rozwalenia czegoś w innym miejscu.

Może to kubeł zimnej wody, ale ... media są od tego, aby zarabiać na reklamach przy tematach szokujących i pobudzających ludzi emocjonalnie. A politycy - od tego aby reprezentować i obrabiać opinie ludzi ... a nie, żeby w kraju było "dobrze".

To OBYWATELE odpowiadają za gospodarkę i dobrobyt. A z definicji ROLĄ polityków jest mówić co tylko się da, aby zdobyć i utrzymać pozycję polityczną.

Media i polityka to kolorowa karuzela kręcąca się wokół własnej osi - na której kręci się większość obywateli, myśląc że cała rzeczywistość się tak kręci. I stąd cały ten niekonkretny bełkot nawet u wybitnych intelektualistów - dali się wciągnąć jak widzowie w teatrzyk.

Cóż, taka po prostu funkcja tych dwóch opiniotwórzych źródeł nieistotnych informacji - widać sprawnie wykonują swoją robotę.

Dlatego zupełnie mnie nie interesują media, które nie zastępują DANYCH, tak jak polityka nie zastępuje EKONOMII I ODPOWIEDZIALNOŚCI OBYWATELSKIEJ - co niestety się stało na szeroką skalę. Matrix.


## Czego więc brakuje aby coś zdziałać?

Ano właśnie. Tego, co przy zadaniu tekstowym w szkole: dane, szukane, rozwiązanie.

Albo plan, działanie, eksperymenty potwierdzające słuszność założeń, oczekiwany rezultat, realna wizja do której warto dążyć.

Brakuje chociażby jasno zdefiniowanego problemu! Może to dlatego, że w tych szkołach zawsze mamy zadania gotowe do rozwiązywania - natomiast samych zadań nigdy nie projektujemy?

Owszem, to niełatwe - morderczy wręcz wysiłek, aby z raportów, opracowań, ustaw, statystyk odkryć co naprawdę jest nie tak. Można bez końca topić kolejne godziny życia bez żadnego oświecenia.

Choć bez tego nawet nie ma dyskusji.


## Jaki jest obecnie największy problem Polski?

To już jest dobre pytanie na start. Od tego powinna się zaczynać każdą dyskusję dotyczącą gospodarki lub reform.

Niektórzy by się pośpieszyli z hasłami takimi jak "korupcja!", "wysokie podatki!", "deficyt!", "zadłużenie!", "nadmierna administracja!", "okradanie państwa!", "debile w rządzie!", "banki!", "kredyty!", "ustawa przeciw zadłużaniu!", "ZUS!", "sejm!", "PO!", "PiS!", "Unia Europejska!", "JOW",...

Oczywiście żadne z nich ani nie określa problemu, ani nie uzasadnia, że jest to największy problem.

Sam przyznam, że nie znam największego problemu w naszych obecnych realiach. Dlatego jedyny na jaki mogę szczerze narzekać, to na negatywne postawy innych. Ale to przecież też nie pomaga - choć przyznam, że wolę polemikę niż, aby ludzie żalili się do mnie albo ściany gdy jestem w pobliżu.


## Więc co dalej?

Samo zdefiniowanie problemu jest przytłaczające i poza moimi kompetencjami.

Chętnie bym odpłatnie zlecił badanie tego tematu (na ile mogę) i wspierałbym - o ile ktoś się tym zajmie rzetelnie i na serio (inaczej wolę czas i pieniądze inwestować w siebie i moją firmę - co dałoby mi większe pole do manewru gdyby mnie naszło zająć się tym samemu kiedyś).

Bez myślenia się nie obejdzie. Czyli odpada powtarzania haseł jakich pełno w komentarzach na różnych forach.



## Z której strony podejść ...

Najpierw - po inżyniersku zdefiniować problem. Albo chociaż podejście dążące do jakiegoś ustalonego celu. Ciężka, żmudna i niewdzięczna praca.

I tutaj pierwszy dylemat: można szukać i poprawiać definicję problemu (np. poprzez algorytmy genetyczne, wybierając dowolny duży problem, następnie zastępując coraz lepiej zdefiniowanymi, iterując po powiązaniach, przykładowo: problem ZUS - wymienić na problem do kogo trafiają pieniądze  - a potem jak są wydawane - a potem czy to problem nadmiernych regulacji czy wyborów konsumentów czy faktycznej korupcji - i potem od czego ten wybór zależy - czy ten wybór kształtują media czy szkoły, itd.) ... lub ... w izolacji testować losowe działania i monitorować wpływ - i w ten sposób na bieżąco poprawiać empirycznie sytuację, bez marnowanie czasu na sprecyzowanie problemu, którego może nawet nie da się sprecyzować (zbyt wiele cyklicznych zależności, itd).

Trzecie podejście to mogłoby być zaczynanie od ograniczanie problemów i działań tylko do tych, której najlepiej wykorzystują obecne możliwości i świadomość obywateli. Jaki obywatele mogą mieć wpływ i w jakim czasie? Nie znam się. Islandia to odosobniony przykład, a nie szablon typu "kopiuj i wklej".


## Przykłady

"Problem ZUS" nie jest definicją problemu. Zarówno ZUS jak i państwo tylko pośredniczą w transferze pieniędzy z jednego miejsca na drugie - a mi osobiście ciężko pojąć i poskładać dane, aby chociaż to przedstawić, a co dopiero przeanalizować.

Jeśli problem dotyczy pieniędzy - to nasuwa się śledzenie ich przepływu. Nawet jeśli większość pieniędzy na ZUS trafia ostatecznie do podatników (lub banków - nie znam proporcji), to nie jest to złe, pod warunkiem, że podatnicy dokonują dobrych wyborów - jako konsumenci lub inwestorzy.

Chyba, że np. korzystają z wypłat prawie w całości płacąc raty zaciągniętych kredytów.

No i nie potrafię przewidzieć co będzie za rok - czy ZUS rozleci się (i może nawet to wyjdzie na dobre o ile to nie zostawi emerytów/rencistów na lodzie), czy rząd dostanie kolejne pożyczki czy może Polska załata to inflacją pod groźbą kar od Unii, itd.

## Problem ze zbieraniem danych i dowodów

Może się okazać, że klucze do problemu mogą posiadać banki - informacje, które mogą nie chcieć ujawnić. Z drugiej strony - sporo danych można oszacować "z zewnątrz". Pojedynczy dobrze zdefiniowany problem pokaże czy w ogóle to jest potrzebne czy nie.


## Winnego znajdziemy w lustrze

Przypuszczam (!) że źródło problemu (jakkolwiek to będzie) to brak świadomości i psychologia ludzi. Niestety, nie możemy zamienić każdego obywatela w eksperta od całego zakresu dziedzin (polityka, gospodarka, ekonomia, prawo, psychologia, socjologia, statystyka, ...) i raczej to byłby ogromny koszt bez zysku (chyba, że Polacy żyliby z takiego zorganizowanego i drogiego "konsultingu" na rzecz innych państw - choć nie sądzę, że nawet byłby na to wystarczający popyt).

Inna opcja to zorganizować się, gdzie każdy zajmie się wąską dziedziną (np. korupcja konkretnej instytucji, szczegółowe zestawienie poszczególnych grup społecznych, historyczna skuteczność różnych inicjatyw społecznych, itd.). Zawsze to lepsze niż wspólne omawianie zestawianie różnic obietnic wyborczych danych partii.


## Co dalej ...

Nie liznąłem tematu, a już się rozpisałem. Myślałem o tym, aby zebrać, posegregować, poprawiać (sam popełniam masę błędów), uaktualniać informacje i odsyłać do źródeł, dając innym jakiś punkt startowy aby najlepiej spożytkować uwagę, chęci i cenny czas. Jest masa inicjatyw i inteligentnych, aktywnych ludzi i zastanawiam się w ogóle, czy z moimi brakami (i mimo chęci) faktycznie sensownie jest akurat na to poświęcać czas.


## Zródła i informacje

W czerwcu pewnie pojawi się raport NIK za 2012 rok. Lektura obowiązkowa dla tych, co się interesują - bo to główne i najlepsze źródło większości danych.

Oprócz tego, wciąż jestem w szoku jak bardzo na czasie są wykłady i książki wybitnych ekonomistów takich jak Milton Friedman i Thomas Sowell (polecam nawet filmy na YouTube - pewnie nawet sporo będzie z polskimi napisami).

Nie spodziewam się dużego zainteresowania moimi przemyśleniami - kontakt przez FB na razie: [Cezary Bagiński](https://www.facebook.com/cezary.baginski?ref=tn_tnmn).
